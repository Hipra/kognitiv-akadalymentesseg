A kognitív akadálymentesség és hozzáférhetőség alapjai
======================================================

Eredeti dokumentum PDF-formátumban: https://accessible-eu-centre.ec.europa.eu/general-approach-cognitive-accessibility_en

***Együttműködés a fogyatékossággal élő személyek számára hozzáférhetőbb Európai Unió kiépítéséért***

# Tartalomjegyzék

1. [Az útmutató célja](#az-utmutato-celja)
2. [Fogalomtár, definíciók](#fogalomtar-definiciok)
3. [Bevezetés a kognitív hozzáférhetőségbe](#bevezetes-a-kognitiv-hozzaferhetosegbe)
4. [Kognitív hozzáférhetőségi szabályok](#kognitiv-hozzaferhetosegi-szabalyok)
5. [Könnyen olvasható és közérthető nyelv](#konnyen-olvashato-es-kozertheto-nyelv)
6. [Kognitív hozzáférhetőség az épített környezetben](#kognitiv-hozzaferhetoseg-az-epitett-kornyezetben)
   - 6.1. [Akadályok](#akadalyok-epitett)
   - 6.2. [Irányelvek és ajánlások](#iranyelvek-es-ajanlasok-epitett)
   - 6.3. [Értékelés és bevált gyakorlatok](#ertekeles-es-bevalt-gyakorlatok-epitett)
7. [A digitális környezet kognitív hozzáférhetősége](#a-digitalis-kornyezet-kognitiv-hozzaferhetosege)
   - 7.1. [Akadályok](#akadalyok-digitalis)
   - 7.2. [Irányelvek és ajánlások](#iranyelvek-es-ajanlasok-digitalis)
   - 7.3. [Értékelés és bevált gyakorlatok](#ertekeles-es-bevalt-gyakorlatok-digitalis)
     - 7.3.1. [Értékelési módszerek](#ertekelesi-modszerek-digitalis)
     - 7.3.2. [Jó gyakorlatok](#jo-gyakorlatok-digitalis)
8. [Szolgáltatások kognitív hozzáférhetősége](#szolgaltatasok-kognitiv-hozzaferhetosege)
   - 8.1. [Akadályok](#akadalyok-szolgaltatasok)
   - 8.2. [Irányelvek és ajánlások](#iranyelvek-es-ajanlasok-szolgaltatasok)
   - 8.3. [Értékelés és bevált gyakorlatok](#ertekeles-es-bevalt-gyakorlatok-szolgaltatasok)
     - 8.3.1. [Értékelési módszerek](#ertekelesi-modszerek-szolgaltatasok)
     - 8.3.2. [Jó gyakorlatok](#jo-gyakorlatok-szolgaltatasok)
9. [Kihívások](#kihivasok)
10. [A kiadványban említett szabványok és előírások listája](#a-kiadvanyban-emlitett-szabvanyok-es-eloirasok-listaja)
    - 10.1. [Szabványok](#szabvanyok)
    - 10.2. [Előírások](#eloirasok)

<a id="az-utmutato-celja"></a>

## 1. Az útmutató célja

A kognitív hozzáférhetőség szükségességét a fogyatékkal élők közössége már jó ideje hangoztatja. Technikai és akadémiai rendszerezése, mint fogalom azonban újkeletű. Az akadálymentesítést általában az épített környezethez, különösen a testi fogyatékossággal élő személyek igényeihez társítják. A látás- és hallássérültek igényeit fokozatosan beépítették az épületek és a városok építészeti tervezésébe, valamint a kommunikációs technológiákba. A kognitív hozzáférhetőség az utolsó szakaszban jelenik meg, hogy az értelmi, fejlődési és tanulási fogyatékossággal élő személyekre összpontosíton.

A [fogyatékossággal élő személyek jogairól szóló egyezmény](https://www.ohchr.org/en/instruments-mechanisms/instruments/convention-rights-persons-disabilities) 9. cikkelye széles körű támogatást nyújt a kognitív hozzáférhetőség előmozdítását célzó intézkedések és lépések bevezetéséhez. Az egyezmény 2. cikkelye egy hosszú listát tartalmaz a kommunikációs megoldásokról, amelyben néhány kognitív eszköz is szerepel. Más szóval, ez az egyezmény, amely az összes aláíró ország jogszabályainak alapját képezi, a kognitív hozzáférhetőség bevezetésének első lépésének tekinthető. Hiányzott azonban belőle a megoldások és azok végrehajtásának rendszerezéséhez szükséges elméleti és fogalmi keret, valamint a társadalmi és politikai tudatosság.

Bár a koncepció még újkeletű, de megvalósult már pár lépés. Elérhetőek irányelvek a kommunikációra, a digitális tartalomra valamint az épített környezetre és a szolgáltatásokra vonatkozóan. A kognitív hozzáférhetőséggel kapcsolatos jogszabályok, szabványok, kutatások és projektek terén azonban még sok a tennivaló.

Ennek az útmutatónak az a célja, hogy betekintést nyújtson a kognitív hozzáférhetőségbe és az ahhoz kapcsolódó fogalmakba azok számára, akik nem ismerik ezt a területet. Bevezeti őket a kognitív hozzáférhetőségi igényekkel rendelkező emberek számára fő akadályt jelentő tényezők világába, bemutatja a jelenlegi elérhető ismereteket, információkat, alapelveket, valamint az értékelés módszertanát és néhány meglévő bevált gyakorlatot.

<a id="fogalomtar-definiciok"></a>

## 2. Fogalomtár, definíciók

**Megismerés**: az információ megértése, integrálása és feldolgozása, amely magában foglalja az absztrakciót, az ötletek rendszerezését, az érvelést, az elemzést és a szintézist. A megismerés összetett és számos mentális funkciótól függ. *Nemzetközi Funkció- és Rokkantsági Osztályozás*. <br><br>Mentális cselekedetek vagy folyamatok, amelyek a tudás és a megértés megszerzésére irányulnak gondolatokon, tapasztalatokon és érzékeken keresztül. *ISO 21801-1:2020*.

**Kognitív képességek**: kognitív képességek Az észleléssel, tanulással, memóriával, megértéssel, tudatossággal, érveléssel, ítélőképességgel, intuícióval és nyelvvel kapcsolatos feladatok elvégzésében részt vevő készségek. *Amerikai Pszichológiai Társaság*.

**Kognitív akadálymentesítés**: Kognitív akadálymentesítés Az a mérték, amelyben a rendszerek (értsd: termék, szolgáltatás, épített környezet vagy ezeknek bármilyen kombinációja) használhatók a népesség azon tagjai által, akik a legszélesebb körű felhasználói igényekkel, kognitív jellemzőkkel és képességekkel rendelkeznek az azonosított célok eléréséhez a meghatározott felhasználási kontextusokban. *ISO 21801-1:2020*.

**Kommunikáció**: Információ továbbítása, amely lehet verbális (szóbeli vagy írásbeli) vagy nonverbális eszközzel. *Amerikai Pszichológiai Társaság*.

**Megértés**: Az a képesség, hogy teljesen megértsük és ismerjük a helyzetet, a tényeket stb. *Cambridge-i szótár*. <br><br>Valaminek a megértésének cselekedete vagy képessége, különösen egy közlés jelentésének megértése. *Amerikai Pszichológiai Társaság*.

**Információ**: Tények egy helyzetről, személyről, eseményről stb. *Cambridge-i szótár*. <br><br>Kutatás, tapasztalat vagy gyakorlat révén megszerzett, tényekkel vagy elképzelésekkel kapcsolatos ismeretek. *Amerikai Pszichológiai Társaság*.

**Értelmi fogyatékosság**: Olyan állapot, amelyet jelentős korlátozottság jellemez mind az intellektuális működésben, mind az adaptív viselkedésben, és amely 22 éves kor előtt alakul ki. *Amerikai Értelmi és Fejlődési Fogyatékossággal Foglalkozó Szövetség*.

**Használhatóság**: Annak a mértéke, hogy egy rendszert, terméket vagy szolgáltatást meghatározott felhasználók mennyire képesek hatékonyan, eredményesen és megelégedetten használni meghatározott célok eléréséhez egy adott felhasználási kontextusban. *ISO 17161:2019*.

<a id="bevezetes-a-kognitiv-hozzaferhetosegbe"></a>

## 3. Bevezetés a kognitív hozzáférhetőségbe

A megértés a helyzetek és tények megértésének képessége, különösen kommunikációs kontextusban. Kapcsolódhat egy adott kérdéshez vagy témához, valamint egy környezethez, a kontextushoz és az interakcióhoz. A megértés egy kognitív folyamat, amelyet az emberek naponta több ezerszer gyakorolnak. Néhányuk számára azonban ez nehézségeket jelenthet, például a következő helyzetekben:

- Olyan országba költözve, ahol a beszélt nyelv eltér az anyanyelvétől, és más az ábécéje.
- Szokatlan piktogramokkal vagy nem szabványos jelzésekkel kitáblázott helyeken.
- Strukturálatlan webhely böngészésekor: logikátlan menü vagy zavaró elemek (pl. videók automatikus lejátszása, előugró ablakok vagy hirdetések).
- Olyan új eszköz (pl. mobiltelefon), amely ugyanazokat a beállításokat másképp nevezi el és rendszerezi, mint egy régebbi eszköz.
- Bonyolult nyelvezetű és terminológiájú kézikönyvek és egyéb információk utasításainak követésekor.

Ez néhány példa a kognitív akadályokra, amelyek bárkit érinthetnek. Egyes csoportok számára azonban ezek az akadályok túlterhelőek és zavaróak lehetnek, például értelmi fogyatékossággal élőknek, kognitív károsodással küzdő idős embereknek vagy tanulási vagy nyelvi zavarokkal küzdő személyeknek. Ezekben a helyzetekben kognitív hozzáférhetőséget segítő megoldásokra van szükség.

A kognitív hozzáférhetőség fogalmának meghatározása forrásonként eltérő. Az **ISO 21801-1:2020 Kognitív akadálymentesítés – 1. rész. Általános iránymutatások**, meghatározása szerint “annak a mértéke, amennyire a rendszerek (értsd: termék, szolgáltatás, épített környezet vagy ezeknek bármilyen kombinációja) használhatók a népesség azon tagjai által, akik a legszélesebb körű felhasználói igényekkel, kognitív jellemzőkkel és képességekkel rendelkeznek az azonosított célok eléréséhez a meghatározott felhasználási kontextusokban”.

A [fogyatékossággal élő személyek jogairól és társadalmi befogadásukról szóló általános törvény 2022-ben jóváhagyott spanyol módosítása](https://www.boe.es/eli/es/l/2022/03/31/6) a kognitív akadálymentesítés fogalmát hozzáadta az egyetemes akadálymentesítés meghatározásához:

**“A kognitív hozzáférhetőség az egyetemes akadálymentesítés részét képezi, amely minden ember számára lehetővé teszi a könnyű megértést, kommunikációt és interakciót. Megállapítást nyert, hogy a kognitív hozzáférhetőség könnyen olvasható, alternatív és augmentatív kommunikációs rendszerek, piktogramok és más emberi és technológiai eszközök alkalmazása hatékonnyá teszik.”**

Nemzetközi szinten érdemes megemlíteni a World Wide Web Consortium (W3C) [kognitív és tanulási nehézségekkel kapcsolatos akadálymentesítési munkacsoportja](https://www.w3.org/WAI/about/groups/task-forces/coga/) (COGA TF) által végzett munkát. Bár ez a csoport nem határozta meg a kognitív hozzáférhetőség fogalmát, a munkadokumentumaik és irányelveik a könnyen használható, világos tartalomra és navigációra összpontosítanak, amelyek a felhasználók számára direkt módon jól érthetőek, nem igényelnek emlékezetre támaszkodó erőfeszítéseket.

A meglévő kognitív hozzáférhetőségi definíciók az egyén és a környezete közötti interakcióra épülnek, mint ahogyan ez a fogyatékosság társadalmi modelljén belüli összes más akadálymentesítési definíció alapja is. Ebben a modellben a fogyatékosságot a társadalom által létrehozott akadályok okozzák, és az érintett emberek a fogyatékosságukat a környezetükkel kölcsönhatásba lépve tapasztalják meg. Ez a megközelítés eltér az orvositól, amely a fogyatékosságot egy személy károsodásából vagy különbözőségéből eredezteti. A különbség a kognitív jellemzőkben rejlik, ahogy az **ISO 21801-1:2020** is rámutat, valamint abban, hogy a dolgokat könnyen érthetővé, közölhetővé és használhatóvá kell tenni, ahogyan azt a fent említett spanyol törvény is kimondja. A kognitív akadálymentesítés mozgatórugói a megismerés és könnyen használhatóság.

A **COGA TF irányelvei** a könnyen használható, könnyen érthető, könnyen megtalálható és a felhasználók számára elérhető segítségnyújtás koncepcióira a digitális környezetekben felmerülő kognitív akadályok leküzdésének mozgatórugójaként tekintenek. De nem elegendőek csak az eszközök és technikai megoldások, elérhető emberi segítség is szükséges lehet. Előfordulhat azonban, hogy a könnyű jelentése és korlátai a kognitív hozzáférhetőség viszonylatában alkalmazva széles körben nem egységesen elfogadott vagy értelmezett. Ezért fontos elkerülni a tények helyett a véleményekre való támaszkodást.

Különbséget kell tenni a kognitív hozzáférhetőség és a használhatóság között. Ahogy a [W3C kifejti](https://www.w3.org/WAI/fundamentals/accessibility-usability-inclusion/), a két kifejezés közötti különbség nem mindig egyértelmű. Először is, a használhatóság elsősorban a digitális környezetekben alkalmazható. Másodszor, azt jelenti, hogy könnyen használható olyan kritériumok alapján, mint az eredményesség, a hatékonyság és az elégedettség. Ahogy korábban tárgyaltuk, a kognitív akadálymentesítés a dolgok megkönnyítését is jelenti. Olyan megoldásokat foglal magában, amelyek biztosítják a fogyatékos emberek számára a lehetséges akadályok elhárítását, valamint az egyenlő hozzáférést és részvételt. Más szóval, az akadálymentesítés célja a befogadáshoz kapcsolódik, míg a használhatóság inkább gyakorlatias, és az akadálymentesítési kritériumok részét képezi.

A kognitív hozzáférhetőség egy olyan fogalom, amely megoldásokat tartalmaz a következő készségekhez kapcsolódó akadályok hosszú sorára:

| Akadály | Megoldások |
|---|---|
| **Információfeldolgozás és kommunikáció** - arra utal, hogy egy személy hogyan kap egy információt (írott szöveget vagy szóbeli kommunikációt), és hogyan érti meg azt egy adott kontextusban. | Arra összpontosítanak, hogy mennyire egyszerű egy üzenet mind tartalmilag, mind formailag. |
| **Információkra való emlékezés** - Az információk tárolása és visszakeresése bárki számára problémát jelenthet, különösen az értelmi, fejlődési és tanulási nehézségekkel küzdő személyek számára, főleg akkor, ha az információterhelés jelentős. | Szavak ismétlése, a szükséges információ mennyiségének korlátozása vagy egyszerű megoldások hozzáadása a szükséges információk megtalálásához. |
| **Figyelem fenntartása az információfeldolgozásban** - Sok embernek nehézséget okoz a koncentráció, a befogadás és a feldolgozás. Az egymással versengő ingerek elvonhatják a figyelmet. | Léteznek szabványosított megoldások az információterhelés csökkentésére és a fókusz fenntartására. |
| **Végrehajtó működés** - ez a készség a tervezéshez, a szervezéshez, a döntéshozatalhoz, a feladatok teljesítéséhez és a tevékenységek megfelelő befejezéséhez kapcsolódik. Az önigazgatásban is szerepet játszik. | A kognitívan hozzáférhető eszközök a megoldás részét képezik, de a facilitátorok által nyújtott emberi támogatás a másik rész. A facilitátorok betanítják a személyeket ezen feladatok elvégzésére, akár naponta, akár egy adott helyzetben (pl. munkavégzéshez). |
| **Érvelés, megértés, absztrakció, időgazdálkodás és számok használata** | Konkrét információk biztosítása, az absztrakt fogalmak és számok használatának csökkentése, valamint a hatékony időgazdálkodáshoz szükséges eszközök biztosítása. |
| **Útkeresés épített és digitális környezetben** | A megoldások segítenek az embereknek tájékozódni, érezni, hogy jó helyen járnak, és megakadályozzák az eltévedést. |

A kognitív akadálymentesítés mindenki számára előnyös. Bárki megtapasztalhatja, hogy bizonyos körülmények hatással lehetnek kognitív képességeire – például stresszesnek él meg egy helyzetet egy betegség, baleset vagy valami új ismeret elsajátítása miatt (pl. a legkorszerűbb technológia használatának megtanulása). A kognitív hozzáférhetőség hiánya azonban egyes csoportokra erős negatív hatással lehet. Megakadályozhatja őket számos tevékenység elvégzésében, és hogy másokkal egyenlő feltételekkel férjenek hozzá információkhoz, szolgáltatásokhoz és helyekhez, ami közvetett diszkriminációt jelent. Ezek sora széles és változatos:

- Az értelmi fogyatékossággal élő személyek mind az intellektuális működésben, mind az adaptív viselkedésben korlátokat tapasztalhatnak.
- Az autista személyek akadályokba ütközhetnek a kommunikáció és az információ feldolgozásában.
- A szerzett agysérülésben szenvedő személyek nehézségeket tapasztalhatnak a memóriában, a kommunikációban vagy a figyelemben stb.
- A tanulási és nyelvi zavarokkal, például figyelemhiányos hiperaktivitással, diszlexiával, afáziával küzdő személyeknek nehézségei lehetnek az információk feldolgozásával, a koncentrációval vagy a kommunikációval.
- Az idősebb, kognitív képességeikben hanyatló személyeknek több időre lehet szükségük az információk feldolgozásához és megértéséhez. Néhány egyénnek ebben a csoportban magasabb kognitív szükségletei lehetnek neurodegeneratív rendellenességek és betegségek, például Alzheimer- és Parkinson-kór miatt.

Ezenkívül vannak olyan csoportok, amelyek időszakosan tapasztalnak meg olyan helyzeteket, amelyek befolyásolhatják kognitív képességeiket, például az alacsony írás-olvasási készségűek vagy a fogadó ország nyelvétől eltérő nyelvet beszélők. Ezek a csoportok szintén fő haszonélvezői a kognitív akadálymentesítő megoldásoknak. Ebben a kiadványban mindegyiküknél az értelmi, fejlődési és tanulási fogyatékossággal élő személyek kifejezést használjuk, amely a legszélesebb skálát fedi le és mutatja a sokszínűséget.

<a id="kognitiv-hozzaferhetosegi-szabalyok"></a>

## 4. Kognitív hozzáférhetőségi szabályok

A kognitív hozzáférhetőség kérdését még legtöbb uniós jogszabály nem kezeli, sem európai, sem tagállami szinten. A fent említett spanyol törvényen kívül általában hiányoznak a témával kapcsolatos jogszabályok. [Németország a fogyatékkal élők esélyegyenlőségéről szóló törvénye](https://www.gesetze-im-internet.de/bgg/BJNR146800002.html%22%2520%5Co%2520%22Only%2520in%2520German%2520available) csak egy cikkelyt tartalmaz a szövegértésről és a könnyű nyelvezetről, amely előírja a német közigazgatásnak, hogy a magyarázatokat és a tartalmakat könnyen érthető formában tegyék elérhetővé – más alkalmazási területeket azonban nem említ. [A svéd diszkriminációellenes törvény](https://rkrattsbaser.gov.se/sfst?bet=2008:567%22%2520%5Co%2520%22Only%2520in%2520Swedish%2520available) hasonló hatókörrel rendelkezik, leginkább a kommunikációra összpontosít. De van pl. olyan osztrák regionális törvény, amely megemlíti a közigazgatási szervekkel való könnyen érthető kommunikáció egyszerű formáit. Az egyes európai akadálymentesítési, hozzáférhetőségi jogszabályok – például a **(EU) 2016/2102 irányelv** a webes és mobil akadálymentesítésről, valamint a **2010/13/EU irányelv** audiovizuális médiaszolgáltatásokról (és annak módosításáról) **(EU) 2018/1808 irányelv** és az európai akadálymentesítési irányelv néhány kötelező rendelkezése (I. melléklet, 1–4. szakasz) ellenére a kognitív akadálymentesítés gyakorlatilag nem lelhető fel az akadálymentesítésre vonatkozó jelenlegi uniós jogszabályokban.

Van néhány szabvány, amely részben pótolja a jogszabályok hiányát. Mint általában a szabványok esetében, a megfelelés nem kötelező. A kognitív akadálymentesítés szabványosítási folyamata meglehetősen újkeletű, amint azt a következő oldalakon is olvashatjuk, ahol a legrégebbi szabványt 2014-ben tették közzé. Két ISO-szabvány létezik konkrét ajánlásokkal:

### ISO 21801-1:2020: Kognitív akadálymentesítés – 1. rész. Általános irányelvek

### ISO 21801-2:2022: Kognitív akadálymentesítés – 2. rész. Jelentés

El kell mondani, hogy a század első negyedében kidolgozott alapmunka inkább az írott tartalomra és a piktogramokra összpontosított.

Ezenkívül a [CEN/CENELEC 6. számú útmutatója](https://www.cencenelec.eu/media/Guides/CEN-CLC/cenclcguide6.pdf) 2014-ben tervezési szempontokat javasol ezen akadályok leküzdésére és a megoldások megvalósítására. Az említett megoldások közé tartoznak a felhasználók igényeivel összehangolt információk, a visszajelzési csatornák biztosítása, a megfelelő utasítások (beleértve a kezdést és a befejezést is), az információk különböző formátumokban történő megjelenítése, az időbeli rugalmasság, a könnyű használat és a nyelvezet.

### ISO/IEC 23859:2023: Információs technológia – Felhasználói felületek – Az írott szöveg könnyen olvashatóvá és érthetővé tételére vonatkozó követelmények és ajánlások.

### ISO 24495-1:2023: Közérthető nyelv – 1. rész: Irányadó elvek és iránymutatások.

A tervek szerint a közérthető nyelvről szóló **ISO 24495** 2. része a jogi kommunikációval, a 3. rész pedig a tudományos írással foglalkozik majd. A két szabványt várhatóan 2025-ben, illetve 2026-ban teszik közzé.

Spanyolország kiadta az **UNE 153101:2018 EX Könnyen olvasható. Irányelvek és ajánlások a dokumentumok kidolgozásához** című szabványt. Ezzel szemben Németország az **E DIN SPEC 33429:2023-04**-en dolgozik, amely még fejlesztés alatt áll.

Ami a piktogramokat illeti, van egy három részre osztott szabvány, amely iránymutatást ad a piktogramok teszteléséhez, de a tervezésre nem vonatkozik:

### ISO 9186-1:2014: Grafikus szimbólumok – Vizsgálati módszerek – 1. rész: Az érthetőség vizsgálatának módszere

### ISO 9186-2:2008: Grafikus szimbólumok – Vizsgálati módszerek – 2. rész: Az észlelési minőség vizsgálatának módszere

### ISO 9186-3:2014: Grafikus szimbólumok – Vizsgálati módszerek – 3. rész: Szimbólum-referencia asszociáció vizsgálatának módszere

Az **ISO 22727:2007. Grafikus szimbólumok – Nyilvános információs szimbólumok létrehozása és tervezése – Követelmények**, viszont kifejezett iránymutatást ad a nyilvános információs szimbólumok létrehozásához és tervezéséhez. Bár nem az akadálymentesítésre összpontosít, leírja az átláthatóság biztosításához, a következetesség fenntartásához (az érthetőséghez kapcsolódó) és a felismerhetőség javításához szükséges követelményeket.

Ezenkívül vannak olyan szabványok, amelyek más területekhez tartoznak, és hivatkoznak a kognitív akadálymentesítési megoldásokra. Például az **ISO 21542:2021. Az épített környezet hozzáférhetősége és használhatósága**. ajánlásokat tartalmaz az épületek információs és útbaigazító tábláira, jelzéseire vonatkozóan. Továbbá az **ISO 21802:2019. Kisegítő termékek – Útmutató a kognitív hozzáférhetőséghez – A napi időgazdálkodás** egy sor ajánlást kínál egy adott akadályra: az időgazdálkodásra és az ahhoz kapcsolódó kisegítő termékekre.

A digitális tartalom hozzáférhetőbbé tétele érdekében a kognitív akadálymentesítési irányelvekkel kapcsolatban is folyik némi munka. A World Wide Web Consortium Web Akadálymentesítési Kezdeményezése (W3C WAI) kidolgozta a **Webtartalom-akadálymentesítési irányelveket (WCAG)**, amelyeket a webes akadálymentesítés nemzetközi szabványának tekintenek széles körben. A WCAG-ből eredő két szabvány az **ISO/IEC 40500:2012 Információs technológia – W3C Webtartalom-hozzáférhetőségi irányelvek (WCAG) 2.0** és az **EN 301 549 Akadálymentesítési követelmények az IKT-termékekre és -szolgáltatásokra**. Ezek a dokumentumok azonban nem a jelenlegi verzióra (WCAG 2.2), hanem a korábbi **WCAG 2.0**-ra és **a 2.1**-re alapulnak.

A **WCAG 2.2** tartalmaz néhány ajánlást a tartalom hozzáférhetővé tételére a kognitív hozzáférhetőségi igényekkel rendelkező emberek számára. Ez az oka annak, hogy a W3C létrehozta a COGA TF-et: hogy kutassa és strukturálja a megfelelő irányelveket, amelyek megoldást kínálnak az értelmi, fejlődési és tanulási nehézségekkel élők által tapasztalt internetes akadályokra. Már megszületett a [WCAG 3.0](https://www.w3.org/TR/wcag-3.0/). tervezete, amely ígéretesnek tűnik, és elmozdulást mutat a kognitív igények megoldására irányuló nemzetközi irányelvek tekintetében.

2022-ben az Európai Bizottság kiadta az **587. számú megbízást**, amelyben az **európai akadálymentesítési törvény** felülvizsgálatát és új szabványok kidolgozását kérte. Ez magában foglalja az EN 301 549 frissítését is. A munkacsoport várhatóan figyelembe veszi az új WCAG verziókat és a COGA TF által közzétett ajánlásokat, hogy közvetlenebb hivatkozásokat és iránymutatásokat tartalmazzanak a kognitív hozzáférhetőségre vonatkozóan. A Funka és az ICF által írt és az EU Kommunikációs Hálózatok, Tartalom és Technológia Főigazgatósága által közzétett [Kísérleti projekt tanulmány: A kognitív fogyatékossággal élő személyek számára biztosított inkluzív webes akadálymentesítés](https://digital-strategy.ec.europa.eu/en/library/commission-publishes-study-inclusive-web-accessibility-persons-cognitive-disabilities) című jelentés kiemeli az EN 301 549 szabvány három olyan fejlesztési területét, amelyek a kognitív akadálymentesítéssel kapcsolatosak:

- Vizuális támogatás a tájékozódáshoz, a navigációhoz, a kezelhetőséghez és a megértéshez.
- Olyan követelmények, amelyek figyelembe veszik az ugyanazon az oldalon vagy egy folyamatban lévő több elem közötti kapcsolatot.
- Az egyes opciók támogatása.

Az **587. megbízásban** említett egyéb szabványok már rendelkeznek olyan technikai és szabványosítási referenciákkal, beleértve a kognitív akadálymentesítést is, amelyek támogatják azok frissítését. Ez érintheti a 2025 szeptemberében esedékes végleges dokumentumokat, valamint a nem digitális információk, a támogató szolgáltatások és a segélyhívási kommunikáció akadálymentesítésére vonatkozó, 2026–2027-ben esedékes jövőbeli harmonizált szabványokat.

<a id="konnyen-olvashato-es-kozertheto-nyelv"></a>

## 5. Könnyen olvasható és közérthető nyelv

Az írásos üzenetek évszázadok óta uralják az emberi kommunikációt, és számos területen alapvetőek: többek között rendeletek és törvények, közigazgatás és igazságszolgáltatás, toborzás és foglalkoztatás, oktatás és tudomány vagy irodalom. Napjainkban a digitális technológiák elterjedésével lehetetlen számszerűsíteni a közzétett tartalmak mennyiségét. Ezenkívül problémát jelent, hogy az egyén hogyan tudja kezelni ezeket az információkat, és leszűrni, hogy mi releváns számára és mi nem. A tartalomfejlesztés során nem szabad azt feltételezni, hogy mindenki úgy dolgozza fel és érti meg azt, ahogy a szerző megálmodta. Itt lépnek előtérbe a könnyen olvasható és közérthető nyelvi módszerek.

A kommunikáció hatékonyabbá tételét célzó módszertanok koncepciója kihívást jelentett a használt kifejezések sokfélesége és hasonlósága miatt. A könnyen olvasható és közérthető nyelv végre sikeresen elterjedt a szakemberek és a tudósok körében. Az ezekhez a módszertanokhoz kapcsolódó első szabványok ezt a két kifejezést tartalmazzák a következő meghatározásokkal:

**Közérthető nyelv**: egy kommunikáció akkor közérthető, ha megfogalmazása, szerkezete és kialakítása olyan világos, hogy a célközönség könnyen megtalálja, amit keres, megérti és felhasználja az információkat. **ISO 24495:2023**

**Könnyen olvasható**: olyan módszertan, amely a dokumentumok írásával és tervezésével/elrendezésével, valamint érthetőségének ellenőrzésével kapcsolatos iránymutatásokat és ajánlásokat alkalmaz, és amelynek célja, hogy az információkat hozzáférhetővé tegye a szövegértési nehézségekkel küzdő személyek számára. **UNE 153101:2018 EX**

Mindkét módszer különböző igényeket elégít ki. A közérthető nyelv a kommunikáció hatékonyságára összpontosít. Célja, hogy megkönnyítse a releváns információk megtalálását, megértését és felhasználását. A célközönségét azok képezik, akik rendelkeznek ugyan olvasási készséggel, de bizonyos tartalmakkal és témákkal kapcsolatban nem feltétlenül bírnak kellő ismeretekkel. Egyszerű szerkezetet és hétköznapi szavakat használ. A közérthető nyelvezetet elsősorban jogi, adminisztratív, egészségügyi, tudományos vagy gazdasági tartalmakra alkalmazzák.

A könnyen olvashatóság a legkülönfélébb írott tartalmak (pl. funkcionális, egészségügyi vagy adminisztratív, szabadidős vagy irodalmi tartalom) hozzáférhetőségére összpontosít. Meghatározott célcsoportnak szólnak, olyan személyeknek, akiknek kihívást jelent az olvasás, és hajlamosak a mindennapi tartalmakat akadályként megtapasztalni, például értelmi, fejlődési és tanulási nehézségekkel küzdőknek, időseknek, hallás- vagy látássérülteknek, illetve alacsony írástudásúaknak. A könnyen olvasható dokumentumok sajátos szerkezetűek, könnyű szavakat és nagyon világos magyarázatokat tartalmaznak.

Az **ISO/IEC 23859:2023** szabvány bevezetett egy harmadik kifejezést: a könnyen érthető nyelvet. Ez a fogalom “minden olyan nyelvi változatot magában foglal, amely javítja az érthetőséget”, és magában foglalja a közérthető, a könnyű nyelvet és a “bármely köztes változatot”. Ezenkívül a könnyű nyelvet tekinti fő kifejezésnek, amely magában foglalja a közérthető nyelvet és a könnyen olvasható írott tartalmat, valamint a könnyen érthető szóbeli és multimodális tartalmat. Szerzői úgy vélik, hogy mind a közérthető, mind a könnyen olvasható nyelv csak írott szövegekben használható. Ez utóbbi még mindig vita tárgyát képezi a szakértők körében.

A közérthető nyelv és a könnyen olvashatóság megköveteli a célcsoportok részvételét a folyamatban. Az első esetében az **ISO 24495:2023 Közérthető nyelv. 1. rész Irányadó elvek és útmutatók** meghatározza a közérthető nyelvű dokumentumok kidolgozásának alapjait, valamint azok értelmezésének és alkalmazásának módját. Kijelenti, hogy a felhasználóknak több szakaszban kell részt venniük a dokumentumok értékelésében a közzététel előtt. Az említett eszközök (interjúk, felmérések) azonban kevésbé szigorúak, mint amiket a könnyen olvasható dokumentumok elkészítéséhez használtak.

A könnyen olvashatóság esetében, amint azt a spanyol szabvány és a német tervezet is említi, a felhasználói részvételt a folyamat és a módszertan meghatározásának részének tekintik. A könnyen olvashatóság felhasználói tesztelésének konkrét kifejezése a validáció. Ez egyfajta fókuszcsoport, ahol képzett végfelhasználók, úgynevezett validátorok vesznek részt a tartalom érthetőségéről szóló vitában. Egy facilitátor támogatásával leírják a tapasztalt akadályokat, áttekintik a tartalmat, és megjegyzéseket és módosítási javaslatokat fűznek a megértés javítása Working together to build a more accessible European Union 15 érdekében. Ezután a szerzőnek figyelembe kell vennie ezeket javaslatokat, hogy teljesítsék az érhtetőségi elvárásokat.

Mindkét módszertan rendszerezése 50 évvel ezelőtt kezdődött és a jelenlegi szabványokkal csúcsosodott ki. A kezdeti közérthető nyelvű hivatkozások és kézikönyvek két forrásból származnak: igazságügyi szakemberektől (ügyvédek, ügyvédek, bírák) és fordítóktól. A kilencvenes évek végén ez utóbbi csoport létrehozta a Fight the Fog című uniós kezdeményezést, és ők álltak a [How to write clearly](https://data.europa.eu/doi/10.2782/022405) (Hogyan írjunk érthetően) című füzet kiadása mögött, amelyet 16 hivatalos uniós nyelvre lefordítottak.

Ami a könnyen olvashatót illeti, az Inclusion Europe és partnerei a [Pathways II](https://www.inclusion-europe.eu/pathways-2/) Erasmus projektben 2012-ben kiadványokat készítettek a könnyen olvasható módszertan szabványosítása és az életen át tartó tanulás céljából történő alkalmazása érdekében. Létrehozták a ma is használatban lévő európai könnyen olvasható logót, amely az ezen az alapon előállított tartalmak azonosításának fő hivatkozási pontjává vált. Emellett a [“Capito! Compris! Understood! Verstanden!”](https://erasmus-plus.ec.europa.eu/es/projects/search/details/2021-2-AT01-KA220-ADU-000049164) Erasmus+ project hozzájárult az angol, francia, olasz és német nyelvekre vonatkozó, könnyen olvasható iránymutatások szabványosításához a Közös Európai Nyelvi Referenciakeret (CEFRL) által meghatározott kezdeti szintekre: A1, A2 és B1.

Az Erasmus+ alapokból konkrét képzési gyakorlatokat is támogattak:

- [Könnyű hozzáférés a társadalmi befogadáshoz képzés (EASIT)](https://erasmus-plus.ec.europa.eu/es/projects/search/details/2018-1-ES01-KA203-050275) írók és multimodális alkotók számára, akik könnyen érthető tartalmat fejlesztenek.

- [Szakmai képzés könnyen olvasható facilitátorok és validátorok számára (Train2Validate)](https://erasmus-plus.ec.europa.eu/es/projects/search/details/2020-1-ES01-KA203-082068) a könnyen olvasható validátorok és facilitátorok szakmai képzéséhez. A program célja az volt, hogy Európa-szerte egységes módon ismerjék el mind a könnyen érthető nyelvet validáló szakembereket, mind a facilitátorokat.

Svédországban a [Hozzáférhető Média Ügynökség](https://www.mtm.se/english/) amely átvette a korábbi Könnyen Olvasható Központ tevékenységét, és számos területen, többek között az irodalomban, a hírekben és a közigazgatással kapcsolatos információkban is a könnyen hozzáférhető tartalmak előállításáért felelős. Spanyolországban a [Kognitív Akadálymentesítési Központot](https://www.ceacog.es/) (CEACOG, spanyol rövidítéssel) a fent említett spanyol törvény hozta létre 2022-ben (lásd a 6. oldalt) azzal a megbízatással, hogy az említett rendeletben felsorolt valamennyi területen népszerűsítse a könnyen olvasható kiadványokat. A CEACOG emellett technikai követelményeket, képzéseket és projekteket is fejleszt más területekre, ahol kognitív hozzáférhetőség alkalmazandó, például az épített és digitális környezetekben vagy szolgáltatásokban.

<a id="kognitiv-hozzaferhetoseg-az-epitett-kornyezetben"></a>

## 6. Kognitív hozzáférhetőség az épített környezetben

<a id="akadalyok-epitett"></a>

### 6.1. Akadályok

A térben való mozgás céltudatos cselekvés. Az emberek általában valamilyen konkrét céllal mennek el egy helyre (például egy termék megvásárlása, egy szolgáltatás igénybevétele vagy egy találkozó céljából), és ehhez hatékony stratégiára van szükségük. Dönthetnek úgy, hogy a logikus irányt követik: vagyis azt az útvonalat választják, amely a legrövidebb, a legkevésbé bonyolult és a legkönnyebben megjegyezhető. Problémák merülhetnek fel akkor, amikor a tájékozódási képességüket a környezet akadályozza, vagy amikor az általuk használt eszközök nem bizonyulnak hasznosnak. Bizonyos készségek akkor aktiválódnak, amikor egy személy interakcióba lép egy környezetben:

- Pozicionálás: segít az embereknek megérteni, hol vannak.
- Irányérzék: segít az embereknek megtalálni az utat és megérkezni a kívánt célhoz.
- Térérzékelés: segít az embereknek megérteni, érzékelni a környezetüket.
- Veszélyazonosítás: segít az embereknek érzékelni és elkerülni az esetleges veszélyes helyzeteket, például az átkeléseket.

A személyes és kulturális háttér szintén szerepet játszik egy új hely első bejárásakor. Ez analógiát igényel: ha valaki életében először látogat el egy nagy kórházba, akkor a fent említett készségek nagyobb támogatásra szorulnak, mintha már járt volna hasonló intézményben. 

Az épített környezetben tapasztalható legfőbb akadályok az észleléssel és az információfeldolgozással kapcsolatosak. Az észlelés meghatározza, hogyan gyűjt egy személy információt a környezetéből. Kevin Lynch 1960-ban megjelent, máig érvényes The Image of the City (A város képe) című könyvében leírta, hogy a környezet észlelését az emberek számára nagymértékben az interakcióik befolyásolják. Igyekeznek jeleket keresni arról, hogy hol tartózkodnak – például az épületek típusát, jellegzetes vagy emlékezetes helyszíneket. Az eligazító táblák, a piktogramok és a nyelv mind fontos szerepet játszanak az információ feldolgozásában. Az e készséggel kapcsolatos akadályok leküzdése jelenti a kognitív akadálymentesítés célját ezen a területen.

<a id="iranyelvek-es-ajanlasok-epitett"></a>

### 6.2. Irányelvek és ajánlások

Az épített környezetben hasznos kognitív akadálymentesítési eszközök közé tartoznak a tájékozódást segítő források, valamint az eligazító táblák és térképek. Emellett átfogóan ide sorolhatók a piktogramok és a nyelvhasználat is.

Kevin Lynch kiadványában öt olyan elemet azonosít, amelyek meghatározzák egy város “alakját”, és segítenek az embereknek eligazodni benne, amelyek még mindig aktuálisak. Ezek a következők:

- Csomópontok – döntéshozatali helyek, amelyeknél további támogatásra lehet szükség a frusztráció elkerüléséhez (pl. kereszteződések, körforgalmak, terek)
- Tájékozódási pontok – könnyen megjegyezhető referenciát jelentő pontok, amelyek segítenek az embereknek eligazodni
- Határok – például városhatárok vagy főbb sugárutak
- Útvonalak – olyan helyek, amelyek egyik pontból a másikba való eljutást szolgálják
- Kerületek, negyedek – olyan területek, amelyeket közös jellemzők határoznak meg, például az épületek típusa

Ez az öt elem értelmezhető az épületekre is, például egy kórházra, ahol különböző tevékenységekre szánt területek, például betegszobák, műtők, laboratóriumok vagy orvosi rendelők találhatók.

A Lynch által meghatározott elemek alapján, valamint az építészeti és várostervezés, a racionális és hatékony térszervezés megvalósulásával a legközvetlenebb, bárki számára hasznos kognitív akadálymentesítési megoldások a jelzések és a térképek. Amint azt a 4. szakaszban tárgyaltuk, vannak olyan szabványok, amelyek a helyek jelzéseinek tervezésével és értékelésével foglalkoznak. Az **ISO 21542:2021** meghatároz néhány olyan kognitív szempontot, amelyek az épületekre is alkalmazhatóak, például jól látható és tapintható jelzések, jól olvasható tipográfia, valamint könnyen érthető üzenetek. Ezenkívül a **spanyol UNE 170002:2022 “Az épületek jelelemeire vonatkozó akadálymentesítési követelmények”** számos követelményt tartalmaz, amelyek a kognitív szükségleteket célozzák meg. Tisztázza a tipográfia, a piktogramok, valamint a nyilak és színek mint a jelzések fő jellemzőinek technikai részleteit. A német **DIN 1450:2013-04 Betűk – Olvashatóság** szabvány (amelyet hamarosan a DIN 1450/1 módosít) ezt kiegészíti, leírja a betűtípusokra vonatkozó azon jellemzőket, amelyek biztosítják egy szöveg olvashatóságát (mint pl.: méret, betűelemek aránya és megvilágítás).

A Spanyol Fogyatékossággal Élő Személyek Bizottsága (CERMI, spanyol rövidítése) kognitív akadálymentesítésről készült kiadványa rendszerezi a kognitívan hozzáférhető információk tulajdonságait: könnyen megtalálható, érzékelhető, érthető, releváns, mértéktartó, következetes, folyamatos és homogén. Ezek a fogalmak teljes mértékben alkalmazhatóak az épített környezetek jelzési rendszerére. Valójában minden jelzési tervet az **ISO 9186** irányelvek szerint kell tesztelni, amely módszertant biztosít a jelek érthetőségének, valamint a hivatkozás és a szimbólum közötti összefüggésének ellenőrzésére.

A térképek tekintetében két fő jellemző van. Az első az információk kiválasztása. A túlrészletezett térképek, melyek rengeteg információt árasztanak, kontraproduktívak lehetnek a felhasználók számára. Papíron történő közzétételük esetén a rendelkezésre álló terület önmagában korlátozó tényező, de a digitális változatok sem lehetnek túlrészletezettek. A tájékozódás sajátosságaira épülve a térképeknek ki kell emelniük a fő építőelemeket (utak, területek, tereptárgyak stb.), lehetővé kell tenniük a különböző területek világos észlelhetőségét, a főbb pontok azonosíthatóságát, a felhasználó helyének bemutatását, ezen felül meg kell jeleníteniük a szükséges információkat, valamint világos és érthető ikonokat és feliratokat kell tartalmazniuk. A második meghatározó jellemző a térhez viszonyított elhelyezés. A térbeli elhelyezkedésnek megfelelően beforgatott térkép kulcsfontosságú a helyes tájékozódáshoz.

<a id="ertekeles-es-bevalt-gyakorlatok-epitett"></a>

### 6.3. Értékelés és bevált gyakorlatok

A kognitív akadálymentes megoldások hatékonyságának tesztelése érintett felhasználók bevonásával és ehhez igazodó módszertannal lehetséges. Ezért a kutatóknak már a projekt megkezdése előtt szükséges elemezniük, hogy milyen eszközökkel tudják azonosítani a megfelelő módszereket. A valós emberekkel, valós helyzetekben történő együttműködés elengedhetetlen a viselkedésük megfigyeléséhez, és a megfelelő megoldások meghatározásához, és szükségszerűen ki kell terjednie az alábbi két területre: tereptanulmányok során végzett útvonal-elemzés, valamint döntéshozatali elemzés. Ez utóbbi Arthur és Passini Wayfinding: People, Signs, and Architecture (Tájékozódás: emberek, jelek és építészet) című művén alapul, amely a személy és környezete közötti tájékozódási interakciót tárgyalja. Érdemes megemlíteni a kognitív térképeket is, mivel a felhasználók ezek segítségével ábrázolják egyéni térhasználatukat, kiemelve a számukra legfontosabb tájékozódási pontokat. Ez az eszköz segíti a kutatókat abban, hogy megtervezzék és rendszerezzék a kognitív akadálymentesítés javításához szükséges erőforrásokat. Mindezeket az eszközöket már alkalmazzák különféle technológiák is, például a szemmozgás-követés, amely figyeli a szemmozgásokat, és segít feltárni, mi vonzza a felhasználó figyelmét, így ennek tudatában lehet megformálni a térszervezést, illetve elhelyezni a tájékozódást segítő eligazító jelzéseket.

Az ISO 9186 egy rendszerezett módszertant javasol, amely szerint a teszteket a minták kiválasztását követően végzik, ahol a résztvevőknek a szimbólumokat a felajánlott jelentésekkel kell párosítaniuk. A résztvevőknek előzetesen meg kell ismerkedniük azzal a környezettel, amelyben a piktogramokat alkalmazni fogják, különben a teszt torz eredményeket adhat. A folyamat végén a tesztvezetők azokat a piktogramokat alkalmazzák, amelyek átlépnek egy meghatározott elfogadási küszöböt.

Létezik már jó gyakorlat, amely ezt a módszertant követi: a Plena Inclusión España (értelmi fogyatékossággal élők jogait támogató nonprofit szervezet) által létrehozott [Piktogram Könyvtár](https://pictogramas.plenainclusion.org/) Ez a könyvtár már 250 piktogramot tartalmaz 31 különböző területről, amelyek az ISO 9186 szabvány kritériumai szerint kerültek kiválasztásra.

Egy másik említésre méltó jó gyakorlat, amely városi környezetben alkalmazható, a [Legible London](https://tfl.gov.uk/info-for/boroughs-and-communities/legible-london). projekt. A projekt kőtömbök használatát javasolja, amelyek tájékoztatják a polgárokat arról, hol tartózkodnak, valamint útbaigazítást nyújtanak a látnivalókhoz és egyéb területekhez. A kőtömbökön található térképek a közeli helyszíneket jelölik, feltüntetve, hogy gyalogosan mennyi idő alatt lehet azokat megközelíteni (legfeljebb 15 perc), továbbá megfelelően tervezett ikonokkal a helyszínek egyértelmű azonosíthatóságát is biztosítják. A projekt a tájékozódás jellegzetességeire épül, és érintettek bevonását biztosító módszertant és egyéb eszközöket, mint pl. kognitív térképeket is alkalmaz.

Van néhány jó gyakorlat az épített környezettel kapcsolatban, amelyek olyan összetett helyszínekre összpontosítanak, mint például a repülőterek, amelyeken kutatásokat is végeztek. Érdekes példa erre az Európai Unió Interreg Central Europe programja által támogatott LairA projekt. A projekt részeként publikálásra került a [repülőtereken történő tájékozódásról készült beszámoló](https://programme2014-20.interreg-central.eu/Content.Node/Wayfinding-WEB.pdf). Több repülőtér vizsgálata nyomán a dokumentum legalább 6 alapelvet javasol az útkeresés legjobb gyakorlataira a hasonló létesítményekben:

- az útbaigazítás ott kezdődjön, ahol az utas a repülőtéri információkkal találkozik
- egyszerű információkat nyújtson, főleg a repülőtereket nem ismerők számára
- szabványos jelzőrendszereket alkalmazzon
- következetes tájékozódási módot tegyen lehetővé
- mutassa az utat: vezesse végig az utast az út során
- erősítse meg az utas számára, hogy elérte a célját

<a id="a-digitalis-kornyezet-kognitiv-hozzaferhetosege"></a>

## 7. A digitális környezet kognitív hozzáférhetősége

<a id="akadalyok-digitalis"></a>

### 7.1. Akadályok

A technológia az egyik olyan terület, ahol rendszerezettebb akadálymentesítési követelményeket és módszertanokat dolgoztak ki. Amint azt a dokumentum 4. szakasza tárgyalja, a W3C WAI létrehozta a **WCAG**-t nemzetközi szabványként, három megfelelőségi szinttel: A, AA és AAA. A kognitív akadálymentesség azonban korlátozottan jelen van az összes WCAG verzióban, még a jelenlegi 2.2-ben is.

A digitalizáció mindenki számára új lehetőségeket nyitott meg, köztük számos fontos, kognitívan akadálymentes megoldást is, gyakran a felhasználó számára költségmentesen vagy mérsékelt költséggel. Ugyanakkor új akadályokat teremtett, különösen az értelmi, fejlődési és tanulási nehézségekkel küzdők számára. Mint korábban említettük, a W3C létrehozta a COGA Task Force-t, amely kiterjedt kutatás után kidolgozta [A tartalom használhatóvá tétele a kognitív és tanulási nehézségekkel küzdők számára](https://www.w3.org/TR/coga-usable/) című dokumentumot. Ez a jelentés az akadályok hosszú listáját írja le, amelyeket azután azonosítottak, hogy a COGA TF tagjai sokféle emberrel beszéltek. Ezen akadályok némelyike a következő:

- a weboldal működésének vagy a tartalom szerkezetének megértése
- információ keresése
- mind az írott, mind a vizuális tartalom megértése (szimbólumok, piktogramok, gombok, kezelőszervek stb.)
- a túl sok információ miatt túlterheltnek érzi magát
- frusztráltnak érzi magát a hibák elkövetése miatt, és nem tudja elkerülni és kijavítani azokat
- zavaró elemek, amelyek befolyásolják a memóriát és a figyelmet
- támogatás hiánya, például megerősítő üzenetek

Ezek az akadályok csak kiemelt elemek egy hosszabb listából, de elegendőek ahhoz, hogy rámutassanak a weboldalfejlesztés különféle kihívásaira, különösen akkor, ha a szokásos források közül sok nem megfelelő ennek a közönségnek.

<a id="iranyelvek-es-ajanlasok-digitalis"></a>

### 7.2. Irányelvek és ajánlások

A COGA TF 8 célkitűzést javasol 58 mintával a kognitív akadálymentesség növelésére:

1. Segítsük a felhasználókat abban, hogy megértsék, hogy mit és hogyan kell használni a weboldal elemeit, következetes tervezési mintákkal, valamint szabványosított szimbólumok és kifejezések alkalmazásával.
2. Segítsük a felhasználókat abban, hogy könnyen megtalálják, amire szükségük van, világos, jól navigálható kialakítással.
3. Használjunk érthető és világos tartalmat: egyszerű szavakat, rövid mondatokat, valamint támogató anyagokat, például táblázatokat, képeket, összefoglalókat vagy videókat.
4. Segítsük a felhasználókat a hibák elkerülésében, és biztosítsuk, hogy tudják, miképpen javíthatják azokat.
5. Segítsük a felhasználókat a fókuszálásban azáltal, hogy kerüljük a zavaró tényezőket vagy az egymással versengő ingereket, például a túl sok információt, automatikusan lejátszódó hangokat, villogó képeket és videókat. További eszközöket is biztosítsunk a tartalom könnyebb navigálásához, például útmutató jeleket (breadcrumbs) vagy világos címeket.
6. Biztosítsuk, hogy a folyamatok ne a memóriára épüljenek. Kínáljunk egyszerű alternatívákat a bejelentkezéshez a hosszú jelszavak helyett.
7. Tegyük könnyen elérhetővé tenni az emberi segítséget és visszajelzési lehetőséget.
8. Támogassuk az alkalmazkodást és a személyre szabhatóságot. Tegyük a weboldalakat kompatibilissé segédeszközökkel, hogy a fogyatékkal élők is használni tudják azokat.

A **WCAG 2.2.** már tartalmaz néhány irányelvet a kognitív akadálymentességről. A hozzá kapcsolódó sikerkritériumokat a WCAG alapelvei szerint határozzuk meg:

**Érzékelhetőség:**

- **1.3.5. Bemeneti cél azonosítása.** Tegye az űrlapok kitöltését könnyebbé
- **1.3.6. Cél azonosítása.** Tegye a tartalmak kezelését és navigálását egyszerűbbé
- **1.4.12. Szövegtérköz.** Biztosítsa, hogy a felhasználók állíthassák a karakterközök méretét a könnyebb olvashatóság érdekében

**Kezelhetőség:**

- **2.2.1. Állítható időzítés.** Biztosítson a felhasználóknak elegendő időt a feladatok elvégzésére. Lehetővé kell tenni számukra az időkorlát kikapcsolását, módosítását vagy meghosszabbítását
- **2.5.2. Mutató törlése.** Csökkentse a vezérlők véletlen egérrel vagy érintéssel történő aktiválását a mutató kiszámíthatóvá és konzisztenssé tételével

**Érthetőség:**

- **3.1.3. Szokatlan szavak.** Adja meg a szakzsargon és a szokatlan kifejezések definícióját
- **3.1.4. Rövidítés.** Biztosítsa rövidítések esetén a teljes szöveg megjeleníthetőségét
- **3.1.5. Olvasási szint.** Ha a szöveg összetetté válik, hozzon létre egy könnyebben érthető verziót
- **3.1.6. Kiejtés.** Jelezze, hogyan kell kiejteni azokat a szavakat, amelyek jelentése egyébként nem egyértelmű
- **3.2.3. Következetes navigáció.** Tegye a tartalmat kiszámíthatóan navigálhatóvá
- **3.2.4. Következetes azonosítás.** Az ismétlődő funkciók következetes azonosíthatósága
- **3.3.1. Hiba azonosítása.** Biztosítson részletes értesítéseket a hibákról
- **3.3.3. Hibajavítás.** Adjon javaslatot a hibák kijavítására
- **3.3.4. Hibamegelőzés (jogi, pénzügyi, adat) és 3.3.6 Hibamegelőzés (összes).** Biztosítson lehetőséget a beadványok ellenőrzésére, javíthatóságára vagy visszavonhatóságára

A W3C 2024 májusában közzétette a WCAG 3.0 tervezetét, amely a korábbi verziókhoz képest modellváltást mutat. A szerzők célja, hogy az irányelveket közérthető nyelven írják meg, így könnyebben érthetővé téve azokat, és jobban kielégítve a felhasználók, különösen az értelmi, fejlődési és tanulási nehézségekkel élők igényeit. A következő lépésként várhatóan bemutatják a végleges részleteket, valamint azt, hogy az új verzió milyen mélységben fedi le ezeket az igényeket.

A digitális mobil hozzáférhetőség kapcsán a W3C kijelenti, hogy azt a meglévő akadálymentességi szabványok és irányelvek lefedik, például az **EN 301 549**, amely számos követelményt tartalmaz mobil eszközökre és alkalmazásokra vonatkozólag. Létezik egy munkadokumentum is (2015 óta még mindig tervezetként), amely a WCAG elveit alkalmazza mobiltelefonokra és alkalmazásokra mind webes, mind natív környezetben. A kognitív akadálymentességre vonatkozó ajánlások azonban nagyon korlátozottak, és leginkább az érthetőség elvére vonatkoznak, különösen a releváns oldalelemek előtérbe helyezésére a görgetés előtt, az azonos funkciót végző elemek csoportosítására, a következetes elrendezésre és az interakcióra szánt elemek könnyű felismerhetőségére.

<a id="ertekeles-es-bevalt-gyakorlatok-digitalis"></a>

### 7.3. Értékelés és bevált gyakorlatok

<a id="ertekelesi-modszerek-digitalis"></a>

#### 7.3.1. Értékelési módszerek

A korábban tárgyalt kísérleti projekttanulmány: Inkluzív webes akadálymentesítés kognitív fogyatékossággal élő személyek számára (lásd a 4. szakaszt) azt javasolja, hogy az értelmi, fejlődési és tanulási nehézségekkel küzdő végfelhasználóknak részt kell venniük a digitális szabványosítási tevékenységekben. Az Európai Bizottság végrehajtási határozata **(EU) 2018/1524** olyan mellékleteket tartalmaz, amelyek részletes és egyszerűsített ellenőrzési módszereket írnak le, valamint meghatározzák a vizsgálandó népesség- és oldalmintákat. Emellett bizonyos útmutatásokat nyújt a jelentéstételhez is. Ugyanakkor a rendelet nem részletezi a felhasználói élmény összegyűjtésének eljárásait, amelynek tesztelése kulcsfontosságú annak megállapításához, hogy egy webhely vagy alkalmazás kognitívan hozzáférhető-e. Ennek érdekében a COGA TF használhatósági tesztelést javasol a felhasználói feladatok elvégzésének sikeressége, a szükséges idő és a kulcsfontosságú feladatok megoldásával való elégedettség mérésére.

A javasolt tesztelési eljárás határozottan ösztönzi az értelmi, fejlődési és tanulási nehézségekkel küzdő felhasználók sokszínű csoportjának bevonását. A dokumentum egy sor kérdést tartalmaz, amelyek a fent említett képességekkel kapcsolatos információk megszerzésére és a webhelyek kognitív hozzáférhetőségének konkrét céljainak ellenőrzésére összpontosítanak. Továbbá elemzi a különbségeket az átlagos populációval végzett tesztek eredményeivel. Azt javasolja, hogy többek között könnyen érthető információkat nyújtson, a tesztelési módszert az adott személyhez igazítsa, és gondoskodjon arról, hogy igényei teljesüljenek, és megkapja a szükséges támogatást. Rávilágít arra is, hogy ki kell igazítani a válaszlehetőségeket, például alternatívák szükségessége az emojik helyett, mivel ezek nem a legmegfelelőbb eszközök a felhasználói elégedettség mérésére. Javaslatokat ad a tesztek végrehajtásának módjára is, például emlékezteti a résztvevőket, hogy bármikor elhagyhatják a tesztet, ellenőrzi, hogy a feladat frusztráló vagy zavaró-e, és arra kéri a résztvevőket, hogy hangosan fejezzék ki véleményüket. A dokumentum részletes kérdéslistát is tartalmaz, amelyet a kutatók használhatnak fókuszcsoportokban vagy személyes interjúk során.

<a id="jo-gyakorlatok-digitalis"></a>

#### 7.3.2. Jó gyakorlatok

A kognitív akadálymentes webdizájnban számos jó gyakorlat létezik, amelyeket érdemes kiemelni.

- [Az Egyesült Királyság kormányának honlapja](https://www.gov.uk/): Ez egy jó példa az egyszerű webdesignra, különösen a nagy mennyiségű tartalom tükrében. A témák az olvasók számára ismerős megfogalmazással vannak felsorolva, és a lehetőségek harmadik személy helyett második személyben (“te”) szólítják meg a felhasználókat. A tartalom könnyen megtalálható, címekkel és rövid bekezdésekkel felépített, és közérthető nyelven íródott. Az oldalak szabványos kialakításúak, fehér háttérrel, fekete betűtípussal, és az általánosan használt módon, kék színnel aláhúzott linkekkel.
- [Az ír kormány honlapja](https://www.gov.ie/en/): Hasonló kialakítású, mint az Egyesült Királyság kormányáé. A menük legfeljebb három választási lehetőséget tartalmaznak. Magyarázatot ad a nehezen érthető kifejezésekre, és a tartalom egyszerű angol nyelven, nagy betűtípusokkal íródott.
- [A német parlament honlapja](https://www.bundestag.de/leichte_sprache): Külön rész foglalkozik a könnyen olvasható nyelvvel (németül: leichte Sprache) és a kognitív hozzáférhetőséggel, amely egy erre a célra szolgáló gombra kattintva érhető el. Válogatást kínál az eredeti weboldalon található információkból. A szöveg a könnyen olvasható szerkezet szerint íródott, a képek a jobb oldali oszlopban jelennek meg. A kialakítása illeszkedik az eredeti verzióhoz, de eltér attól, egyszerűbb a menürendszer és könnyebb a böngészés.

A Horizont 2020 [Easy Reading](https://www.easyreading.eu/) dprojekt egy másik megoldást javasol. A webhely forráskódjának vagy kialakításának megváltoztatása helyett olyan technológiát kínál, amely egy kiegészítő “rétegként” működik a webhely felett. Ebben a rétegben a felhasználó különböző eszközöket aktiválhat, amelyek segítenek a kiadványok olvasásában és megértésében.

<a id="szolgaltatasok-kognitiv-hozzaferhetosege"></a>

## 8. Szolgáltatások kognitív hozzáférhetősége

<a id="akadalyok-szolgaltatasok"></a>

### 8.1. Akadályok

A szolgáltatások kognitív hozzáférhetősége olyan terület, amelyről kevés szakirodalom és rendszerezett információ áll rendelkezésre. Ugyanakkor léteznek bizonyos alapok, amelyekre építve elkezdhető a rendszeresített megközelítés kialakítása.

Az akadályok elsősorban az információszerzé és a kommunikáció során jelentkeznek. Egyes szolgáltatások a felhasználó és egy eszköz, illetve egy másik személy közötti interakciót igényelnek. Ez azt jelenti, hogy kulcsfontosságú, hogyan biztosítják az információt, és az hogyan dolgozza fel az ügyfél, mielőtt visszajelzést ad. Egy másik akadály a teljes szolgáltatási folyamat megértésével kapcsolatos, az első kapcsolattól egészen a befejezésig. Például sok ember nem érti, mi történik egy bírósági ügy során. Az igazságszolgáltatási szolgáltatások szokatlan környezetet jelentenek egy hétköznapi ember számára, mivel gyakran speciális eljárások és szakzsargon kísérik. A teljes eljárási lánc érthetővé tétele a kognitív hozzáférhetőség egyik célja a szolgáltatások terén.

Ezenkívül a különféle ügyfelekkel való interakcióra vonatkozó képzés hiánya is kognitív akadályt jelenthet. Például egy kognitív nehézségekkel élő személy számára nehézség egy másik személy, aki túl gyorsan beszél, szakmai zsargont használ, és az ügyfelet egy bonyolult, ismeretlen eljáráson vezeti végig. Ilyen esetben a kognitív hozzáférhetőségnek inkább az emberi interakciós megoldásokra kell irányulnia, nem pedig a technikai eszközökre vagy műszaki megoldásokra.

<a id="iranyelvek-es-ajanlasok-szolgaltatasok"></a>

### 8.2. Irányelvek és ajánlások

Az információ biztosítása minden szolgáltatás alapvető eleme, így a kognitív hozzáférhetőség szerepe is kiemelt fontosságú. A szolgáltatások részeként nyújtott információnak (legyen az technológiai, pénzügyi, munkaerő-felvételi, távközlési, audiovizuális, közlekedési, egészségügyi és szociális, igazságszolgáltatási, közigazgatási, kulturális vagy oktatási szolgáltatás) egyértelműen kell közvetítenie az azonnali teendőket, valamint azok kontextusát, jelentését, vagyis a teljes folyamatot, amelyen a személynek végig kell mennie a kért szolgáltatás igénybevételéhez.

**Az Európai Unió (EU) 2019/882 irányelve**, más néven az “európai akadálymentesítési törvény”, szabályozza a szolgáltatók hozzáférhetőség éredekében teljesítendő kötelezettségeit. Az irányelv tartalmaz néhány ajánlást a kognitív hozzáférhetőséggel kapcsolatban, nevezetesen:

- az információkat és az utasításokat érthető módon kell bemutatni (I. melléklet, I. szakasz 1. a, ii. pont)
- az információkat és a használati utasításokat megfelelő méretű és formájú betűtípusokkal kell megjeleníteni, figyelembe véve az előrelátható használati feltételeket és a megfelelő kontraszt, valamint a betűk, sorok és bekezdések közötti távolság állíthatóságát biztosítania kell (I. melléklet, I. szakasz 1. b, iv. pont)
- a használati utasításnak tartalmaznia kell nem szöveges alternatívákat is (I. melléklet, I. szakasz 1. b., vi. pont)
- az interfészeknek lehetővé kell tenniük a megadott idő meghosszabbítását (I. melléklet, I. szakasz, 2. o, i. pont)
- az interfészek nem zavarhatják a segédeszközök működését (I. melléklet, I. szakasz 2. o, iii. pont)
- a segélyhívási kommunikációnak támogatnia kell a teljes beszélgetést, ha a hangkommunikáció mellett videofelvételt is biztosítanak (I. melléklet, IV. szakasz a, ii. pont)
- a banki szolgáltatásokkal kapcsolatos információknak érthetőeknek kell lenniük, anélkül, hogy meghaladnák az Európa Tanács Közös Európai Nyelvi Referenciakeretének (CEFRL) B2 (felső középfokú) szintjét meghaladó nyelvi összetettségi szintet.

A fenti követelmények többek között az egészségügyben, az igazságszolgáltatásban és az oktatásban nyújtott szolgáltatásokra is vonatkoznak. Az utasításokat és a tájékoztatást hangban, személyesen és/vagy írásban lehet adni.

Néhány uniós tagállam, például Spanyolország és Írország bevezette a facilitátor vagy közvetítő szerepét, hogy az igazságszolgáltatás hozzáférhető legyen az értelmi, fejlődési és tanulási nehézségekkel élő személyek számára. Ennek a szakembernek a feladata, hogy segítsen ezeknek a személyeknek megérteni az igazságszolgáltatási eljárásokat, beleértve az előzetes szakaszokat és a kommunikációt. Ez a szerep kulcsfontosságú az egyenlő hozzáférés biztosításához e népességcsoport számára, és egyben a kognitív akadálymentesítés egyik megoldási lehetőségévé vált.

Emellett a **2010/13/EU irányelv**, más néven audiovizuális médiaszolgáltatásokról szóló irányelv (és az azt módosító **(EU) 2018/1808 irányelv**) védi a fogyatékossággal élő személyek és az idősek jogait “az hozzáférhető audiovizuális médiaszolgáltatások nyújtásához kapcsolódóan”. Ezen irányelv szerint az akadálymentesítésnek magában kell foglalnia “a jelnyelvet, a feliratozást, a hangos leírást és a könnyen érthető menünavigációt”. Bár ez a felsorolás csak az irányelv preambulumában szerepel, azt a szándékot tükrözi, hogy ezeknek a szolgáltatásoknak kognitív szempontból is hozzáférhetőnek kell lenniük.

A szolgáltatókra vonatkozó meglévő követelmények nagyon általánosak. Ugyanakkor léteznek olyan szabványok, amelyek részlegesen megoldásokat kínálnak a kognitív hozzáférhetőségi igényekre, mint például a könnyen érthető információ biztosítása. A szolgáltatók a célcsoportjuknak megfelelően nyújthatnak információt közérthető nyelven vagy könnyen olvasható formátumban. Az **ISO/IEC 23859:2023 Információs technológia – felhasználói felületek – a könnyen olvasható és érthető írott szöveg készítésének követelményei és ajánlásai** című szabvány néhány iránymutatást tartalmaz audiovizuális tartalmakhoz is. Ezen túlmenően bizonyos Erasmus+ projektek rendszerezett ajánlásokat kínálnak audiovizuális és szóbeli kommunikációhoz. Az említett Erasmus+ “Könnyű hozzáférés a társadalmi befogadáshoz” képzés (EASIT) (lásd 16. oldal) rámutat, hogy a szabályok nagyon hasonlóak a könnyen olvasható és közérthető nyelvi ajánlásokhoz, például a logikus tartalmi felépítés, a helyes mondatrend, valamint az egyszerű és gyakran használt szavak alkalmazása. Hangalapú kommunikáció esetén a szolgáltatónak tisztán kell kiejtenie a szavakat, a megszokottnál lassabban kell beszélnie, miközben természetes hangnemet kell használnia. A vizuális tartalomnak összhangban kell lennie a beszéddel, hosszabb snittekben kell megjelenni, és követnie kell a „mutasd és mondd el” stratégiát.

A 2024 októberében lezárult Erasmus+ [Beszélt könnyű nyelv a társadalmi befogadásért (SELSI)](https://selsi.eu/en/) ajánlásokat kínál a beszélt könnyű nyelvre. A projekt tagjai irányelveket tettek közzé a beszélt könnyű nyelvről. Ezen ajánlások közül kiemeltünk néhányat:

- a szóbeli kommunikációnak nyugodt, zavaró tényezőktől mentes környezetben kell történnie
- legyen világos, udvarias, egyszerű szókincset használjon
- legyen tiszteletteljes
   - szemkontaktus kialakítása
   - aktív figyelem gyakorlása
   - soha ne szakítsa félbe a másik személyt
   - rövid mondatok és egyszerű szavak használata, a szakzsargon vagy a nehéz kifejezések elkerülése
   - szükség esetén ismétlés
   - lassabb beszéd a megszokottnál
   - türelem gyakorlása

<a id="ertekeles-es-bevalt-gyakorlatok-szolgaltatasok"></a>

### 8.3. Értékelés és bevált gyakorlatok

<a id="ertekelesi-modszerek-szolgaltatasok"></a>

#### 8.3.1. Értékelési módszerek

A szolgáltatások területén általános hiány tapasztalható a kognitív akadálymentességi megoldások, módszerek és erőforrások tekintetében. Az EN 17161:2019 Design for all (tervezés mindenki számára) –Akadálymentesség a „Design for All” megközelítés alkalmazásával a termékekben, árukban és szolgáltatásokban szabvány átfogó módszertant kínál a szolgáltatások, termékek és árucikkek mindenki számára hozzáférhető tervezéséhez. Rámutat a felhasználói részvétel szükségességére, és tartalmaz egy mellékletet is, amely ajánlásokat ad a projektek tevékenységeinek tervezéséhez, valamint egy kérdéskészletet javasol. Emellett a dokumentum ajánlja a Cambridge-i Egyetem által létrehozott [Inkluzív tervezési eszköztárat](https://www.inclusivedesigntoolkit.com/), amely részletesebb információkat nyújt a módszertanról és az eszközökről. Ugyanakkor nem írja le az értelmi, fejlődési és tanulási nehézségekkel élő személyekkel való munka sajátosságait.

Erre a konkrét célra a [Design for All módszertan: Eszközök a kognitív képességek figyelembevételéhez](https://biblioteca.fundaciononce.es/publicaciones/colecciones-propias/coleccion-accesibilidad/metodologia-de-diseno-para-todos) című jelentés, amelyet a Fundación ONCE és a spanyol Mondragón Egyetem tett közzé, olyan módszertanként szervezett eszközkészletet javasol, amely a kognitív akadálymentesítési igényekkel rendelkező emberekhez igazított termékekre és szolgáltatásokra alkalmazható. A lépések egy folyamat mentén szerveződnek, kezdve egy kezdeti feltáró fázissal, amely során információt gyűjtenek a felhasználók igényeiről. A következő fázisok a megfelelő tervezési koncepciók létrehozásából és kiválasztásából, valamint ellenőrző és validációs tesztekből állnak, amelyek megerősítik a megoldás elfogadhatóságát. Más területekhez hasonlóan a felhasználói élmény tesztelése is a kognitív akadálymentesítési megoldások sikerének egyik alapja.

<a id="jo-gyakorlatok-szolgaltatasok"></a>

#### 8.3.2. Jó gyakorlatok

A 8.2. fejezetben említett jogi facilitátor a kognitív akadálymentesség egyik jó gyakorlata, amelyet a közigazgatási szolgáltatások területén alkalmaznak. Írországban ezt a [Criminal Justice Act](https://www.oireachtas.ie/en/bills/bill/2016/121/), 2017 szabályozza. Madrid tartományi kormánya a [52/2024 rendeletet](https://gestiona.comunidad.madrid/wleg_pub/secure/normativas/contenidoNormativa.jsf?opcion=VerHtml&nmnorma=13649&eli=true#no-back-button) hagyta jóvá, amely meghatározza a követelményeket, az eljárási szabályokat, a finanszírozást, a kinevezési folyamatot, valamint az e szakemberek számára előírt képesítést.

Az egészségügyi szolgáltatásokat illetően az Egyesült Királyság Nemzeti Egészségügyi Szolgálata (NHS) weboldalán [A–Z típusú gyűjteményt](https://www.nhs.uk/) kínál az egészséggel és gyógyszerekkel kapcsolatos információkról. Az információk jól strukturált szakaszokban jelennek meg, az olvasó érdeklődését felkeltő, egyszerű, világos nyelven íródtak. Spanyolországban a Sandoz Pharma és a Plena Inclusión, egy kognitív akadálymentességre specializálódott spanyol nonprofit szervezet, hasonló projektet indított [Salud más fácil](https://plenainclusionmadrid.org/salud-mas-facil) („Könnyebb egészség”) néven. A projekt könnyen olvasható formátumban kínál tájékoztató anyagokat az egészségügyi információkról. Ezen kívül a svéd kormányzat által támogatott [Informationsverige](https://www.informationsverige.se/en/hem.html) a migránsok igényeiről nyújt információkat. A weboldal kognitívan akadálymentes, érthető tartalmakat tartalmaz, és 11 idegen nyelven érhető el. Különösen a migránsok közvetlen szükségleteire összpontosít, például menedékjogra, tartózkodási engedélyre vagy 18 év alatti személyek számára szóló speciális információkra.

<a id="kihivasok"></a>

## 9. Kihívások

A kognitív hozzáférhetőség számos kihívást jelent. Egyrészt a szakembereknek megoldásokat kell javasolniuk az intellektuális képességekkel kapcsolatos problémákra. Ezeket nem könnyű mérni, és szabványok létrehozása is nehéz. A módszertan tekintetében viszont konszenzus van: a kutatók egyetértenek abban, hogy a felhasználók részvétele szükséges az olyan megoldások kidolgozásához, amelyek a valós igényeket kielégítik. Jelenleg azonban az adatok beszerzése drága és bonyolult, mivel a sokféleség és a komplexitás óriási. Például a 9. oldalon említett fő kedvezményezettek listája nagy változatosságot mutat. Emellett a kognícióval kapcsolatos kutatásokat nem szabad csupán fogyatékosságokra vagy életkorhoz kötődő problémákra korlátozni. A kulturális sokszínűséget is figyelembe kell venni, mivel ez meghatározza, hogyan érzékeli és érti egy személy a környezetét, és ez hatással lehet bizonyos kognitív hozzáférhetőségi megoldásokra, például a más nyelvű vagy kultúrájú országba érkező migránsok esetében.

Nem meglepő, hogy a kognitív hozzáférhetőségre vonatkozó jogszabályok még mindig hiányosak és nem teljesek, hiszen a szabványok folyamatosan fejlődnek. Több jogszabály megalkotása a kutatási eredmények szélesebb körű hasznosítását jelentené. Éppen ezért szükséges további kutatások elvégzése az emberi értelmi szükségletek terén, hogy mérhető mutatókat nyerjünk, amelyek a lehető legszélesebb emberi körre érvényesek, figyelembe véve a sokféleség óriási mértékét. Ebben a kontextusban kívánatos lenne több kapcsolat kiépítése a szakértők és a döntéshozó vagy politikai intézmények között. E kooperáció eredménye nemcsak új szabványok vagy meglévők frissítése lehetne, ahogy az 587. mandátum előírja, hanem specifikus kutatási befektetés is, amely elősegíti ezeknek a mutatóknak a kidolgozását és a kognitív megoldások hatékonyabbá tételét. Ezen eredmények alapján a jelenlegi szabályozások pontosabban meghatározhatnák az egyes megoldások alkalmazási lehetőségeit két céllal: egyrészt a felhasználók valódi előnyöket élvezhetnének a befogadás terén, másrészt a szervezetek nagyobb jogi biztonságban éreznék magukat, biztosítva lennének, hogy a megoldásokat helyesen alkalmazzák és hogy elkerülik a szankciókat.

Van némi konszenzus a jelzések, a piktogramok, a weboldalak és az egyszerű tartalom tekintetében, amint azt a szabványosítási dokumentumok is mutatják. Számos szempont azonban még tisztázásra szorul. Például milyen gyakran kell feltüntetni egy jelzést, hány piktogram elfogadható a jelzésekhez annak érdekében, hogy működőképes legyen, és ne jelentsen kihívást a tanulási képességek szempontjából, vagy hogy a Közös Európai Nyelvi Referenciakeret (CEFRL) kritériumai a szövegértési nehézségekkel küzdő állampolgárokra is vonatkoznak-e, mint az új nyelvet tanuló külföldiekre. Természetesen további kutatásokra van szükség a kvantitatív kritériumokról és a kvalitatív adatok értelmezéséhez szükséges lépések megteremtéséről a szubjektív eredmények elkerülése érdekében.

Másrészt további kutatásokra van szükség a termékek, szolgáltatások, épített és városi környezet kognitív hozzáférhetőségi igényeivel kapcsolatban. Bár egyes módszerek jó eredményeket értek el, a megoldások alkalmazásának szubjektivitása továbbra is problémát jelent. Például sokan úgy vélik, hogy az épített környezetben a kognitív hozzáférhetőség egyszerű jelzési kérdés. Nem veszik figyelembe, hogy az épületek szerkezetei és térbeli elhelyezkedése is releváns szerepet játszanak. Az egyik megválaszolandó kérdés az, hogy az építészek és akadálymentesítési szakemberek megfelelő és mérhető követelményértékeket tudjanak felállítani.

Pozitívum, hogy az akadálymentesítési szakértők és más szakemberek egyre inkább tudatában vannak annak, hogy el kell kerülni az olyan gyakori problémákat, mint az érthetetlen tartalom, a nehezen navigálható weboldalak vagy a labirintusra emlékeztető terek. A kutatók széleskörű feladat előtt állnak: fejleszteni kell a mutatókat, konszolidálni a kritériumokat, létrehozni az eszközöket, és előmozdítani a hatékony megoldásokat annak érdekében, hogy megelőzzék az akadálymentesség hiánya által okozott közvetett diszkriminációt, és biztosítsák mindenki teljes körű befogadását a kognitív képességektől függetlenül.

<a id="a-kiadvanyban-emlitett-szabvanyok-es-eloirasok-listaja"></a>

## 10. A kiadványban említett szabványok és előírások listája

<a id="szabvanyok"></a>

### 10.1. Szabványok

A lista ábécé sorrendben van. Az ingyenes publikációkra mutató linkek az elők:
- CEN/CENELEC útmutató 6:2014 Útmutató az akadálymentesítés szabványosításához
- DIN 1450:2013-04 Feliratok – Olvashatóság
- E DIN SPEC 33429:2023-04 Ajánlások a német nyelvhez
- EN 17161:2019 Tervezés mindenkinek – Akadálymentesítés a termékek, áruk és szolgáltatások mindenki számára történő tervezési megközelítését követve
- EN 301 549 Az IKT-termékekre és -szolgáltatásokra vonatkozó akadálymentesítési követelmények
- ISO 21542:2021. Épületépítés – Az épített környezet hozzáférhetősége és használhatósága
- ISO 21801-1:2020 Kognitív akadálymentesítés – 1. rész. Általános irányelvek
- ISO 21801-2:2022. Kognitív hozzáférhetőség – 2. rész. Jelentési
- ISO 21802:2019. Kisegítő termékek – Iránymutatások a kognitív akadálymentesítéshez – Napi időgazdálkodás
- ISO 22727:2007. Grafikus szimbólumok – Közérdekű szimbólumok létrehozása és tervezése – Követelmények
- ISO 24495-1:2023. Közérthető nyelv – 1. rész: Irányadó elvek és iránymutatások
- ISO 9186-1:2014. Grafikus szimbólumok – Vizsgálati módszerek – 1. rész: Az érthetőség vizsgálatának módszere
- ISO 9186-2:2008. Grafikus szimbólumok – Vizsgálati módszerek – 2. rész: Az észlelési minőség vizsgálatának módszere
- ISO 9186-3:2014. Grafikus szimbólumok – Vizsgálati módszerek – 3. rész: Szimbólum- referencia asszociáció vizsgálatának módszere
- ISO/IEC 23859:2023. Információs technológia – Felhasználói felületek – Az írott szöveg könnyen olvashatóvá és érthetővé tételére vonatkozó követelmények és ajánlások
- ISO/IEC 40500:2012 Információs technológia – W3C Web Content Accessibility Guidelines (WCAG) 2.0
- UNE 153101:2018 EX Könnyen olvasható. Iránymutatások és ajánlások a dokumentumok kidolgozásához
- UNE 170002:2022 Az épületek jelzéselemeire vonatkozó akadálymentesítési követelmények
- [Webes tartalmak akadálymentesítési irányelvei (WCAG) 2.0](https://www.w3.org/TR/WCAG20/)
- [Webes tartalmak akadálymentesítésére vonatkozó iránymutatások (WCAG) 2.1](https://www.w3.org/TR/WCAG21/)
- [Webes tartalmak akadálymentesítésére vonatkozó irányelvek (WCAG) 2.2](https://www.w3.org/TR/WCAG22/)
- [Webes tartalmak akadálymentesítési irányelvei (WCAG) 3.0 (tervezet)](https://www.w3.org/TR/wcag-3.0/)

<a id="eloirasok"></a>

### 10.2. Előírások

- [A Bizottság (EU) 2018/1524 végrehajtási határozata (2018. október 11.) a közszférabeli szervezetek honlapjainak és mobilalkalmazásainak akadálymentesítéséről szóló (EU) 2016/2102 európai parlamenti és tanácsi irányelv szerinti nyomonkövetési módszertan és a tagállami jelentéstételi szabályok megállapításáról](https://eur-lex.europa.eu/eli/dec_impl/2018/1524/oj)
- [A Bizottság végrehajtási határozata az (EU) 2019/882 európai parlamenti és tanácsi irányelvet támogató, a termékekre és szolgáltatásokra vonatkozó akadálymentességi követelmények tekintetében az európai szabványügyi szervezetekhez intézett szabványosítási kérelemről](https://ec.europa.eu/transparency/documents-register/detail?ref=C(2022)6456&lang=en) (587. megbízatás)
- [Az Európai Parlament és a Tanács 2010/13/EU irányelve (2010. március 10.) a tagállamok audiovizuális médiaszolgáltatások nyújtására vonatkozó egyes törvényi, rendeleti vagy közigazgatási rendelkezéseinek összehangolásáról](https://eur-lex.europa.eu/eli/dir/2010/13/oj)
- [Az Európai Parlament és a Tanács (EU) 2016/2102 irányelve (2016. október 26.) a közszférabeli szervezetek honlapjainak és mobilalkalmazásainak akadálymentesítéséről](https://eur-lex.europa.eu/eli/dir/2016/2102/oj)
- [Az Európai Parlament és a Tanács (EU) 2018/1808 irányelve (2018. november 14.) a tagállamok audiovizuális médiaszolgáltatások nyújtására vonatkozó egyes törvényi, rendeleti vagy közigazgatási rendelkezéseinek összehangolásáról szóló 2010/13/EU irányelv módosításáról](https://eur-lex.europa.eu/eli/dir/2018/1808/oj)
- [Az Európai Parlament és a Tanács (EU) 2019/882 irányelve (2019. április 17.) a termékekre és szolgáltatásokra vonatkozó akadálymentességi követelményekről](https://eur-lex.europa.eu/eli/dir/2019/882/oj)